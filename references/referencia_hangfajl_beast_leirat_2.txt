Az első előadáson a gépi tanulás általános alapjait tekintettük át. A gépi tanulás célja olyan programok létrehozása, amelyek működésük során szerzett tapasztalataik alapján képesek hatékonyságuk javítására. Ehhez példákból kell szabályosságokat és összefüggéseket kinyerni. Kiemelten fontos, hogy a tanult modellek ne csak a bemutatott példákon teljesítsenek jól, hanem az ismeretlen, új példákon is megfelelően általánosítsanak — ezt nevezzük induktív tanulásnak. A tanulás eredménye egy hipotézis, amelyet újabb példák segítségével folyamatosan lehet finomítani.

A tanulási folyamat két szakaszból áll: tanítási fázisból, amikor a rendszer példák alapján modellez, majd tesztelési fázisból, amikor új adatokon ellenőrizzük a modell működését. A leggyakoribb feladattípus a felügyelt tanulás (supervised learning), ahol a bemenetekhez helyes válaszok is tartoznak. Ezen belül az osztályozási feladatok dominálnak, mint például a karakterfelismerés, ahol a képekből egy betűt kell azonosítani. Ezeket a feladatokat matematikai értelemben függvénytanulásként értelmezzük: az input jellemzőkből egy output osztályt vagy valós értéket kell előállítani.

Emellett szó esett a felügyelet nélküli tanulásról (unsupervised learning), ahol címkék nélkül, például a hasonlóság alapján kell adatokat csoportosítani (klaszterezés). Speciális feladatként említették még az időbeli sorozatok modellezését, valamint a megerősítéses tanulást (reinforcement learning), ahol az ügynök hosszú távú célok (pl. túlélés vagy győzelem) alapján tanul a környezetével való interakciók során.

A kurzus során elsősorban a felügyelt tanulásra és az ennek keretében megoldható problémákra fókuszálunk majd.